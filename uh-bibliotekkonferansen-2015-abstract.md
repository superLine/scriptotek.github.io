## Scriptoteket
*Dan Michael O. Heggø, Kyrre T. Låberg, Live H. Kvale, Line N. Akerholt, Maria Hammerstrøm*

«Det må da være en enklere/bedre måte å løse dette på! Hva hvis…?» Fra Realfagsbiblioteket
observerte vi i 2013 at det ved hele fire avdelingsbibliotek
var utviklet enkle script og programmer lokalt, blant annet for å automatisere
skrankerutiner. Det ble tatt initiativ til å danne et nettverk for å dele kode og konkrete
resultater, men også erfaringer og tips om for eksempel programmeringsgrensesnitt og
rett verktøy til rett oppgave. Tanken var at et nettverk kan bidra til å redusere
risikoen for at løsninger blir altfor avhengige av én bestemt person for å fungere.

Scriptoteket er et løst, uformelt nettverk – alle som er opptatt av automatisering og
scripting for å løse oppgaver i biblioteket har mulighet til å bli med (og ingen tvinges).
Kommunikasjon foregår hovedsakelig over en epostliste, som har deltakere fra alle
avdelingene ved Universitetsbiblioteket. Vi oppfordrer til å bruke GitHub for deling av kode,
og jobber med en wiki der vi samler informasjon for å gjøre det lettere for nye personer
å komme i gang med programmering mot biblioteksystemer (i vid forstand) og bruk og
gjenbruk av biblioteksdata, enten det er nye bibliotekarer eller studentbetjenter med
programmeringskompetanse, informatikkstudenter som ønsker å gjøre et prosjekt i biblioteket,
eller kanskje til og med innleide konsulenter eller andre eksterne.

Scriptoteket er ikke-prosjekt for lokal, løsningsorientert utvikling. Vi vil presentere fire
av løsningene våre:
- Bibduck: opprinnelig et script for å få programvare for RFID-plater til å kommunisere med Bibsys,
som utviklet seg til et generelt automatiseringsrammeverk for Bibsys og nå tar seg av prosesser
knyttet til innlån, reservering ol. Integrert script for utskrift av stikksedler, osv.
- Bibcraft: Portabelt utlånssystem utviklet på The Gathering, som vi nå bruker som popup-biblioteksystem
når vi drar ut på tur. SMS-basert låntakerverifikasjon, RFID, touchskjerm. 
- Appen Realfagsbiblioteket: Studentprosjekt der Scriptoteket bidro med tolkning av hyllesignaturer
og en kartløsning som peker brukere til hylla der dokumentet befinner seg.
- Propagandasenteret: Enkelt dashboard for oppdatering av infoskjermer, som unnlater å irritere
IT-organisasjonen.

Vi ser at det er et stort potensiale for egenutvikling i bibliotek og utveksling av løsninger.
Med inntoget av Oria og Alma i horisonten ser scriptoteket også muligheten i å kunne utveksle
ideer og løsninger internasjonalt. Scriptteket ser særlig på muligheten til å jobbe med
løsninger for søking og navigering i kontrollerte emneord samt bruk av LOD for å koble
bibliotekets resurser med andre ting. En annen problemstilling vi møter daglig i Oria er
manglende mulighet for å lenke til titler i katalogen, kanskje finnes det en løsning for
dette som kan implementeres eller kanskje scriptoteket kan jobbe frem en løsning.
